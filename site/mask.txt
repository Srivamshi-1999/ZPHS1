1.మాస్క్ వల్ల ప్రయోజనం ఏమిటి ?

🔹కోవిడ్-19 వైరస్ వ్యక్తి నుండి మరొక వ్యక్తిని సులభంగా వ్యాప్తిచగలదు

🔹కరోనా వైరస్ సోకిన వ్యక్తి నుండి గాలిలొ ఆ వైరస్ ద్రవరూపంలో ఉండే కణాల ద్వారా మన శ్వాసకోస వ్యవస్థలోకి ప్రవేశించే అవకాశాలు మాస్కులు తగ్గిస్తాయి
మాస్కు నేను పెట్టుకోను నాకు ఎం ఏమైతది అనే ఆలోచన అసలే వద్దు దయచేసి ప్రతి ఒక్కరూ బయటకు వెళ్లే ముందు మాస్క్ తప్పనిసరి నువ్వు బాగుంటేనే నీ కుటుంబం నీ చుట్టూ ఉన్న వాళ్ళు మన రాష్ట్రం మన దేశం బాగుంటుంది
Laxman alle

Stay Home 🏠 Stay Safe🇮🇳


2.కుండలో నీళ్లు చల్లగా ఎలా?

ప్రశ్న: కుండలో నీళ్లు చల్లగా ఎందుకుంటాయి? 
కేవలం కొత్త కుండల్లో పోసిన నీళ్లే చల్లగా ఉంటాయి. చాలా సంవత్సరాల క్రితం కొన్న కుండలో నీళ్లు అంత బాగా చల్లబడవు. కొత్త కుండ గోడల్లో మన కంటికి కనిపించనంత సన్నని రంధ్రాలు ఉంటాయి. సిల్వర్‌ పేపరులోలాగా ఈ సన్నని రంధ్రాలు లోపలున్న నీరు బయటికి కారేంత విస్తారంగా ఉండవు. కుండను తయారు చేసి బట్టీల్లో కాల్చినప్పుడే ఆ గోడల్లో సన్నని, వంకర టింకర దారుల్లో రంధ్రాలు ఏర్పడతాయి. ఈ రంధ్రాల గుండా లోపలున్న నీరు కొద్దిగా బయటికి రావడం వల్ల కొత్త కుండ బయట చెమట పట్టినట్లు చెమ్మ ఉండటాన్ని గమనించే ఉంటారు. వేసవి వేడికి ఈ చెమ్మ నీరు ఆవిరవుతుంటుంది. కానీ నీరు ఆవిరి కావాలంటే ద్రవస్థితి నుంచి వాయు స్థితికి మార్చేలా కొంత గుప్తోష్ణం అవసరం. ప్రతి ఒక గ్రాము నీరు ఆవిరి కావాలంటే సుమారు 540 క్యాలరీల ఉష్ణం అవసరం. ఈ ఉష్ణాన్ని.. ఆవిరయ్యే నీరు కుండగోడల నుంచి, కుండలో ఉన్న నీటి నుంచి తీసుకోవడం వల్ల కుండల్లో నీరు, కుండగోడలు చల్లబడతాయి. అందుకే కొత్త కుండల్లో నీరు చల్లగా ఉంటుంది.
--laxman alle


3.శీతకాలంలో నోటి నుంచి పొగ ఎందుకు వస్తుంది?

ప్రశ్న: శీతకాలంలో నోటి ద్వారా గాలి వదిలితే తెల్లగా, పొగలాగా వస్తుంది. ఎందుకు?

జవాబు: శీతకాలంలో మనం శ్వాస క్రియలో భాగంగా ముక్కు ద్వారా గాలి వదిలినా, మాట్లాడుతున్నప్పుడు గాలి బయటికి వస్తున్నా అది పొగ రూపంలో రాదు. పొగలాగా, ఆవిరిగా అది మారడానికి కారణం బయట ఉన్న గాలి మాత్రమే. మనం వదిలిన గాలి మన శరీర ఉష్ణోగ్రత (సుమారు 37 డిగ్రీలు సెంటిగ్రేడ్‌) వద్ద ఉంటుంది. కానీ శీతకాలంలో బయటి గాలి ఉష్ణోగ్రత సుమారుగా 10 డిగ్రీలు నుంచి 15 డిగ్రీల సెంటిగ్రేడ్‌ ఉంటుంది. మనం మాట్లాడు తున్నప్పుడు ముక్కు ద్వారా నిశ్వాస క్రియలో బయట పడే గాలి మాత్రం శరీర ఉష్ణోగ్రతకు దగ్గరగా ఉంటుంది. ఒక్కసారిగా అది బయటికి వచ్చి, బయట ఉన్న చల్లని గాలితో సంపర్కం చెందినపుడు ఉష్ణోగ్రతను కోల్పోతుంది. అలా మనం వదిలిన గాలిలో ఉన్న నీటి ఆవిరి చిన్నపాటి నీటి బిందువులు (తుంపరలు)గా మారుతుంది. ఈ బిందువులకు కొల్లాయిడల్‌ లక్షణాలు ఉంటాయి. అంటే అవి కాంతిని పరిక్షేపణం (స్కాటరింగ్‌) చేస్తాయి. ఈ దృగ్విషయాన్ని ‘టిండాల్‌’ ఫలితం అంటారు. అలా కాంతి పరిక్షేపణం చెందడం వల్ల నీటి ఆవిరి పొగలాగా కనిపిస్తుంది.
--laxman alle

4.సిలిండర్లపై ఆ గుర్తులేంటి?

ప్రశ్న: వంటగ్యాసు సిలిండర్ల కింది భాగంలో A,B,C,D అనే కోడ్‌లు వాడుతున్నారు. వాటి అర్థం ఏంటి?

జవాబు: వంటగ్యాసు సిలిండర్‌లో అధిక పీడనంతో ఇంధన వాయువు ద్రవరూపంలో ఉంటుంది. సుమారు 15 కిలోగ్రాముల బరువున్న అందులోని ఇంధనం సాధారణ బయటి పీడనంలోకి మారినట్లయితే కొన్ని లక్షల లీటర్ల ఘనపరిమాణం ఆక్రమించే అవకాశం ఉంది. మరో మాటలో చెప్పాలంటే గ్యాసు సిలిండర్‌ ఒక బాంబు లాంటిది. మందమైన లోహపు గోడల వల్ల లోపల పీడనం అధికంగా ఉన్నా గ్యాసు సిలిండర్‌ పేలడం లేదు. కానీ అది కూడా ఇనుప లోహంతో చేసిన సీలున్న పాత్ర కాబట్టి కాలక్రమేణా ఆటుపోటుల వల్ల, తుప్పు పట్టడం వల్ల దాని గోడలలో గానీ రెగ్యులేటర్‌ పెట్టే మూతి దగ్గర గానీ తేలికపాటి నెర్రెలు రావచ్చు. అలాంటి పరిస్థితి వచ్చే అవకాశం ఎప్పుడు వస్తుందో చూచాయిగా తెలియజేసేందుకు GAIL వాళ్లు కొన్ని సంకేతాలు ప్రస్తావించారు. ఆరోగ్యం కోసం డాక్టరు రాసే మందులకు ఎక్స్‌పైరీ తేదీ ఉన్నట్టుగానే ప్రమాదం రాకుండా క్షేమంగా గ్యాసు సిలిండర్‌ను ఎంతవరకు వాడవచ్చునో సూచించే సంకేతాలే ఆ A,B,C,D అక్షరాలు. ఆ అక్షరాల తర్వాత రెండు అంకెల సంఖ్య కూడా ఉంటుంది. ఆ రెండంకెల సంఖ్య ప్రస్తుత శతాబ్దంలోని సంవత్సరాన్ని సూచిస్తుంది. ఉదాహరణకు 25 అని ఉంటే 2025 సంవత్సరం అని 12 అని ఉంటే 2012 సంవత్సరం అని అర్థం చేసుకోవాలి. ఆ సంవత్సరాల సంకేతానికి ముందున్న అక్షరాలలో A ఉంటే ఆయా సంవత్సరాల జనవరి నుంచి మార్చి వరకు అని అర్థం. B ఉంటే ఏప్రిల్‌ నుంచి జూన్‌ అని C ఉంటే జులై నుంచి సెప్టెంబరు వరకు అని D ఉంటే అక్టోబరు నుంచి డిసెంబరు వరకు అని అర్థం చేసుకోవాలి. ఉదాహరణకు మీ ఇంట్లో సిలిండరు మీద C-18 అని ఉంటే ఆ సిలిండరును 2018 సెప్టెంబరు తర్వాత ఏ మాత్రం వాడకూడదని దాని గడువు ముగిసే తేదీ సెప్టెంబరు 2018 అని అర్థం చేసుకోవాలి.
--laxman alle


5.వడదెబ్బ ఎందుకు వస్తుంది?

ప్రశ్న: ఎండాకాలంలో వడదెబ్బ ఎందుకు వస్తుంది? వడదెబ్బ నుంచి ఎలా కాపాడుకోగలం?

జవాబు : శరీరంలో నిర్దిష్ట ఉష్ణోగ్రతలోనే జీవ రసాయనిక చర్యలు సజావుగా సాగుతాయి. జీవ రసాయనిక చర్యల వేగాన్ని బట్టి జీవి ఆరోగ్య స్థితిని నిర్ణయించబడుతుంది. ఆ వేగం తగ్గినా, విపరీతంగా పెరిగినా ప్రమాదం వస్తుంది. వివిధ జీవజాతుల దేహ నిర్మాణం వివిధ మోతాదుల్లో వుంటుంది. మానవుడి దేహ సగటు ఉష్ణోగ్రత సుమారు 37℃ లేదా 98.4°Fవుండాలి. సాధారణంగా ఇంతకన్నా ఎక్కువ ఉష్ణోగ్రత పరిసరాల్లో ఉంటే ఉక్కపోస్తోంది అంటాము. పరిసరాల ఉష్ణోగ్రత యింతకన్నా తక్కువ ఉంటే చలి వేస్తోంది అంటాము. వేసవి కాలంలో దేహ ఉష్ణోగ్రత కన్నా చాలా ఎక్కువగా బయటి ఉష్ణోగ్రత వుంటుంది. ప్రాంతాల్ని బట్టి వేసవికాలపు ఉష్ణోగ్రత 40℃ నుంచి 50℃వరకూ ఉంటుంది. ప్రకృతి నియమాల్లో భాగమైన ఉష్ణ గతిక శాస్త్ర శూన్య నియమం ప్రకారం ఉష్ణశక్తి ఎల్లపుడూ అధిక ఉష్ణోగ్రత ప్రాంతం నుంచి అల్ప ఉష్ణోగ్రత ప్రాంతానికి వెళుతుంది. అంటే వేసవికాలంలో బయటి ఉష్ణోగ్రత ఎక్కువగా వుండడం వల్ల బయటి నుంచి ఉష్ణం శరీరంలోకి వెళ్లే అవకాశం వుంది. దరిమిలా దేహ ఉష్ణోగ్రత పెరిగే ప్రమాదం వుంది. అదేవిధంగా చలికాలంలో పరిసరాల ఉష్ణోగ్రత ప్రాంతాన్ని బట్టి -10℃నుంచి 15℃వరకు ఉండే అవకాశం వుంది. అంటే ఉష్ణ గతికశాస్త్ర శూన్య నియమం ప్రకారం శరీరం నుంచి పెద్ద మోతాదులో ఉష్ణశక్తి బయటికి వెళ్లే ప్రమాదం ఉంది. దీంతో దేహ ఉష్ణోగ్రత 37℃కన్నా తక్కువ అయ్యే ఉపద్రవం వుంది. 
జీవ పరిణామ వారం (Theory of Organic Evolution) ప్రకారం ప్రకృతి వల్ల కలిగే పెను ముప్పుల నుంచి కాపాడుకోగల జీవ ధర్మాలు, నిర్మాణం ఉండే జాతులే ఎదిగాయి, పరిణమించాయి. కాబట్టి బయటి ఉష్ణోగ్రత దేహ ఉష్ణోగ్రతకన్నా ఎక్కువగా ఉన్నా లేదా తక్కువగా వున్నా శరీర దేహోష్ణగ్రతను నియంత్రించే యంత్రాంగం (Thermoregulation Mechanism)  జీవించి వున్న జీవుల్లో వుంది. మానవుడి మెదడులో వున్న హైపోథలామస్‌ ఈ కార్యకలాపాన్ని నిర్వర్తిస్తుంది. చలికాలంలో శరీరం నుంచి వేడి పోళ్లిపోయి శరీరపు ఉష్ణోగ్రత తగ్గే ప్రమాదం వుంది. కాబట్టి ఆకలి ఎక్కువయ్యేలా చేస్తుంది. తర్వాత ఎక్కువ మోతాదులో పోషక పదార్థాలు ఖర్చయి ఎప్పటికప్పుడు వేడి జనిస్తుంది. అలాగే శరీరపు చర్మం పైపొరల్ని పొడి (dry) గా ఉంచేలా రక్త నాళాల్ని కుంచింపజేస్తుంది. దానికి తోడుగా మనం స్వెట్టర్లు, దుప్పట్లు, మఫ్లర్లు కప్పుకొని ఉష్ణ నష్టాన్ని తగ్గించుకొంటుంటాము. 
అలాగే వేసవి కాలంలో శరీరం లోకి వేడి చేరే ప్రమాదం వుంది కాబట్టి ఆ వేడి శరీరంలో నిల్వ వుండ కుండా దాన్ని ఖర్చు చేసేలా చెమట పోసే యంత్రాంగం ఉంది. దానికి తోడుగా మనం పలుచని దుస్తులు ధరిస్తాము. ఫ్యాన్లు, ఎసీలు వేసుకొని సేదదీరుస్తాము. అయితే ఇలాంటి అవకాశాలు, సదుపాయాలు అవగాహన లేని పేదలు, రైతులు, శ్రామికులు ఎండనక, నీడనక కష్టించి పని చేయడం వల్ల అధిక మోతాదులో చెమట ద్వారా నీటిని లవణాల్ని పోగొట్టుకొంటారు. త్రాగడానికి సరియైన మోతాదులో నీరు లేకున్నా విపరీతమైన మోతాదులో వేసవి ఎండకు లోనైనా హైపోథలామస్‌ చేయగల నియంత్రణకు మించి ఉష్ణశక్తి శరీరంలోకి వెళుతుంది. అపుడు వడదెబ్బ తగిలింది అంటాము. దీన్నే Heat Stroke లేదాSun Stroke అని కూడా అంటారు. వడదెబ్బ తగిలిన వ్యక్తి శరీరం పొడిగా వుంటుంది. కళ్లు బైర్లు కమ్ముతాయి. మాట తడబడుతుంది. నోరు ఎండిపోయి ఉంటుంది. శరీరం చాలా వేడిగా వుంటుంది. వడదెబ్బ చాలా ప్రమాదకర స్థితి. వడదెబ్బ సోకిన వ్యక్తిని వెనువెంటనే చల్లని ప్రాంతంలోకి మార్చి మంచు గడ్డలతో చల్లబర్చాలి. ఎక్కువ మోతాదులో లవణాలు కలిపిన నీటిని తాగించాలి. చల్లగాలి తాకేలా సేదదీర్చాలి. నోటిద్వారా గానీ, సిరింజి ద్వారా గానీ సెలైన్‌ బాటిళ్లు ఎక్కించాలి. మజ్జిగ, పళ్లరసాలు అందించాలి. మద్యపానం పూర్తిగా నివారించాలి. త్వరగా జీర్ణమయ్యేలా ద్రవ ఆహారాన్ని ఇవ్వాలి. వైద్యుణ్ణి సంప్రదించి తగు చికిత్స చేయించాలి. జ్వరానికి, వడదెబ్బకు చాలా తేడా ఉంది. జ్వరంలో ఉన్న వ్యక్తికి చలి వేస్తుంటుంది. ఎప్పటిలాగే చెమట వస్తుంది. కానీ వడదెబ్బ తగిలిన వ్యక్తి శరీరం నుంచి చెమట రాదు. పైగా పొడిగా ఉంటుంది. 
--laxman alle


6.పొట్టలో ఆ శబ్దాలేల?

ప్రశ్న: ఆకలితో ఉన్నప్పుడు మన కడుపులో నుంచి శబ్దాలు వస్తుంటాయి. ఎందుకు?

ఆకలితో ఉన్నప్పుడు కడుపులో నుంచి వచ్చే శబ్దాలు ఖాళీగా నకనకలాడుతున్న కడుపు, అందులో కుచించుకుపోతున్న పేగులు కలిసి చేసే శబ్దాలు. ఇలా శబ్దాలు రావడం మామూలు జీర్ణవ్యవస్థలోని భాగమే. మనం తిన్న ఆహారాన్ని జీర్ణ సంబంధిత ఆమ్లాలతో కలిపే ప్రయాసలో పొట్ట ముడుచుకుపోతుంది. పొట్టలోని పేగులు కూడా ఆహారాన్ని జీర్ణ వ్యవస్థలో ముందుకు జరగడానికి ముడుచుకోవడంలో తమ వంతు పాత్రను పోషిస్తాయి. అదే కడుపు ఏ ఆహారం లేకుండా ఖాళీగా ఉన్నప్పుడు మనం గాలిని  పీలుస్తూ విడుస్తూ ఉండటం వల్ల కడుపులో ఖాళీగా ఉన్న ప్రదేశం ప్రతి ధ్వనిస్తుంది. అవే ఆకలితో ఉన్నకడుపు చేసే శబ్దాలు. ఈ శబ్దాల రసాయనిక నామం ‘బార్బోరిగ్మస్‌’. దీనికి తోడు కడుపులో ఉండే చిన్న పేగుకు కుచించుకుపోయే స్వభావం గల తరంగాలు భోజనం చేసిన తర్వాత ఒక గంట నుంచి 90 నిమిషాల మధ్య వ్యాపిస్తాయి. ఈ తరంగాలు కడుపులో జీర్ణం కాని గింజలు, మాంసాహారంలోని చిన్న చిన్న ముక్కలను, బాక్టీరియాను జీర్ణ వ్యవస్థ నుంచి తొలగించడంలో సాయపడతాయి.
--laxman alle


7.ప్రశ్న: వైరల్‌ ఫీవర్‌ అంటే ఏమిటి? అసలు వైరస్‌, బాక్టీరియాలంటే ఏమిటి? ఈ రెండింటికీ తేడాలున్నాయా?

జవాబు: భూమ్మీద ఉన్న జీవులకు మూలాధారం వైరస్‌లు అనడంలో ఆశ్చర్యం లేదు. వైరస్‌లకు డీఎన్‌ఏ, ఆర్‌ఎన్‌ఏలు మాత్రమే ఉంటాయి. ఇవి కణ రూపంలో ఉన్నా తమంతట తాము జీవికి ఉన్న లక్షణాన్ని ప్రదర్శించుకోలేవు. కానీ వేలాది రూపాలు, అంతర్గత జన్యుస్మృతి ఉన్న వైరస్‌లు ఒంటరిగా ఉన్నప్పుడు సాధారణ నిర్జీవ పదార్థపు రేణువుల్లా, స్ఫటికల్లాగే ఉంటాయి. అయితే ఇవి జీవకణాలున్న బాక్టీరియాలు, జంతువులు, వృక్షాలు, పురుగులు... వంటి వాటిలోకి ప్రవేశిస్తే ఇక వాటి ఉద్ధృతికి అడ్డూ అదుపూ ఉండదు. ఉదాహరణకు ఇవి మన జీవ కణంలోకి వెళ్లాయనుకోండి... వెంటనే ఆ కణంలో ఉన్న జన్యు స్మృతికి బదులు, తన జన్యుస్మృతికి అనుగుణంగా కణ విభజన జరిగేలా చేస్తుంది. అంటే మన జీవ కణాలే వైరస్‌ కణాల్ని ఉత్పత్తి చేసే కర్మాగారాలుగా మారతాయి. అలాంటి కణాలు మన శరీరానికి పొసగవు. కాబట్టి వాటి మీద దాడి చేయడానికి తెల్ల రక్తకణాలు సిద్ధపడతాయి. ఆ క్రమంలో మనకు జ్వరం, జలుబు వంటివి వస్తాయి. ఈ జ్వరాన్నే వైరల్‌ ఫీవర్‌ అంటారు. ఎయిడ్స్‌ వ్యాధిని కలిగించే హెచ్‌ఐవీ కూడా వైరస్సే. బాక్టీరియాలు నిజమైన జీవకణాలు. అమీబా, యుగ్లీనా వంటి ఏక కణ జీవుల్లాగ ఇవీ ఏక కణ జీవులు. వీటికి కదలడం, ప్రత్యుత్పత్తి వంటి జీవ లక్షణాలుంటాయి. వైరస్‌లు, బాక్టీరియాలూ జీవ పరిణామ క్రమంలో ఏర్పడిన తొలి జీవులు. జీవులకు పునాదులు. బాక్టీరియాల్లో మనకు ఉపయోగపడేవి, హానికారకమైనవీ ఉంటాయి. పాలను పెరుగుగా మార్చే లాక్టో బాసిల్లస్‌ మనకు చాలా ఉపయోగపడే బాక్టీరియా. ఈస్ట్‌ బాక్టీరియా కూడా తెలిసిందే. క్షయ వ్యాధిని కలిగించే మైకో బాక్టీరియం ట్యుబర్క్యులోసిస్‌, కలరాను కలిగించే విబ్రియోకొలెరా ప్రమాదకర బాక్టీరియాలకు కొన్ని ఉదాహరణలు. అలాగే జలుబు, మసూచి, పోలియో వంటి వ్యాధుల్ని కలిగించే వైరస్‌లతోపాటు, వ్యాధికారక బాక్టీరియాల్ని ధ్వంసం చేసి వాటి బారి నుంచి మనల్ని రక్షించే వైరస్‌లూ ఉన్నాయి.
--laxman alle

8.పాలపుంత సంగతేంటి?

ప్రశ్న: పాలపుంత అంటే ఏమిటి?

జవాబు: రాత్రివేళల్లో మేఘాలు లేని ఆకాశంలోకి చూస్తే పాలు పారబోసినట్టు ఉండే ఒక విశాలమైన చార ఒక దిక్కు నుంచి మరో దిక్కు వైపునకు పరుచుకుని ఉంటుంది. అదే పాలపుంత  (మిల్కీవే). అతి శక్తిమంతమైన టెలిస్కోపుల సాయంతో పాలపుంతలో లెక్కలేనన్ని నక్షత్రాలు, దుమ్ము, వాయువులు సముదాయంగా ఉన్నాయని కనుగొన్నారు. పాలపుంత పాలరంగులో ఉండటానికి కారణం అందులో ఎన్నో నక్షత్రాలు ఉండటమే. మన సౌరకుటుంబం (సూర్యుడు, సూర్యునిచుట్టూ పరభ్రమించే గ్రహాలు) ఈ పాలపుంతలోని భాగమే. విశ్వంలో ఇలాంటి నక్షత్ర మండలాలు కోట్ల సంఖ్యలో ఉన్నాయి. టెలిస్కోపు గుండా చూస్తే, పాలపుంత మధ్య భాగం ఉబ్బెత్తుగా, చివరి అంచులు పలచగా ఒక కుంభాకార కటకం (కాన్వెక్స్‌ లెన్స్‌) రూపంలో ఉంటుంది. శాస్త్ర పరిశీలనల ద్వారా పాలపుంత సర్పిలాకారంలో ఉండి 1,50,000,000,000 నక్షత్రాలు కలిగి ఉన్నట్లు తెలిసింది.

పాలపుంత పరిమాణాన్ని మైళ్లలో, కిలో మీటర్లలో కాకుండా, కాంతి సంవత్సరాలలో కొలుస్తారు. కాంతి సంవత్సరం అంటే సెకనుకు సుమారు 3,00,000 కిలోమీటర్ల వేగంతో కాంతి ఒక సంవత్సర కాలంలో పయనించే దూరం. అంటే 9,408,000,000,000,000 కిలోమీటర్లు. మన పాలపుంత వ్యాసం లక్ష కాంతి సంవత్సరాలు! సూర్యుడు పాలపుంత కేంద్రం నుంచి 30 వేల కాంతి సంవత్సరాల దూరంలో ఉండి పాలపుంత చుట్టూ తిరుగుతుంటాడు. అలా సూర్యుడు ఒక భ్రమణం తిరగడానికి పట్టే కాలం 250 మిలియన్‌ సంవత్సరాలు. పాలపుంతలో చీకటి ప్రదేశాలు నక్షత్రాలు తక్కువగా ఉండి, దుమ్ము, ధూళి ఉండే ప్రాంతాలు.
--laxman alle

9.అంత్యక్రియలు అప్పుడు కుండలో నీరు పోసి రంధ్రాలు పెట్టి పగలగొడతారు ఎందుకో తెలుసా? 
   
వాస్తవానికి శరీరం ఆత్మ  రెండు వేరు వేరు. కలియుగ ధర్మం ప్రకారం.. మనిషి జీవితకాలం 120 సంవత్సరాలు. కానీ... ఈ మందుల తిండికి ఆయుష్షు 100 సంవత్సరాల లోపు పడిపోయింది. ఇంకా కొందరైతే ఈ కొత్త కొత్త రోగాలకు 60 కే అంతిమయాత్ర అవుతుంది.

       ఆత్మ చెప్పినట్టు శరీరం వినాలంటే... శరీరం ఆరోగ్యంగా ఉండాలి. శరీరంలో ప్రాణం ఉన్నంత సేపు అందులో ఆత్మ ఉంటుంది. శరీరం చనిపోయిందంటే ఆత్మ అందులో ఉండలేదు. ఎందుకంటే ఆత్మ చెప్పినట్టు శరీరం వినే స్థితిలో లేదు.

    బతికి ఉన్నంత కాలం భార్యాపిల్లలు, బంధువులు, స్నేహితులు, తాగుడు, తినుడు, పైసా సంపాదన లో లీనమై పోతుంది. ఎప్పుడైతే మనిషి చనిపోతాడో... శరీరం నుండి ఆత్మ వేరైపోతుంది. శరీరాన్ని దహనం చేసే దాకా... ఆత్మ, మళ్లీ తన శరీరం లోకి చొచ్చి తిరిగి శరీరాన్ని లేపి, మళ్ళి... తన వాళ్లతో కలిసి ఉండాలని ప్రయత్నిస్తూనే ఉంటుంది.

     పాడె కట్టి శరీరాన్ని ఎత్తుకు పోయేటప్పుడు స్మశానానికి కొద్ది దూరంలో దాన్ని దింపి, చిన్న ముల్లెలో కట్టిన బియ్యాన్ని 
(డెలివరీ అయి బిడ్డ బతికి చనిపోయిన ఆడవాళ్ళకి ఆవాలను కడతారు) విప్పి కింద పోస్తారు. 
ఎందుకంటే.. శరీరాన్ని కాల్చిన తర్వాత కూడా ఇంటి మీద.. తన వాళ్ళ మీద.. ఇష్టంతో ఆత్మ ఇంటికి రావాలంటే శరీరం మీద చల్లిన ప్యాలాలను, ఈ బియ్యాన్ని, పూర్తిగా ఒక్కో గింజను లెక్కించిన తర్వాతనే... ఆత్మకి తన వాళ్లను చూడడానికి అనుమతి దొరుకుతుంది. అది కూడా సూర్యోదయం లోపు మాత్రమే.. అంతలోపు లెక్కించకపోతే, మళ్ళీ... తిరిగి మొదటి నుండి లెక్కించాలి.

    శరీరాన్ని చితి మీద పెట్టి కుండలో నీరు పోసి దానికి రంధ్రాలు చేసి చుట్టూ తిరుగుతారు. ఎందుకంటే... కుండా నీ శరీరం లాంటిది, అందులో  ఉన్న నీరు, నీ ఆత్మ లాంటిది. కుండకు పెట్టిన రంధ్రం నుండి నీరు ఎలాగైతే వెళ్లి పోయిందో... నీ శరీరం నుండి నీ ఆత్మ బయటికి పోయింది. కుండను కింద పడేసి పగలగొడతాం అంటే.. ఇప్పుడు నీ శరీరాన్ని కాల్చేస్తాము. ఇంకా నీకు ఈ శరీరం ఉండదు, నువ్వు వెల్లిపో.. అని ఆత్మకు మనమిచ్చే సంకేతం.

     హిందూ సాంప్రదాయం లో చేసే ప్రతి పనికి ఓ అర్థం దాగి ఉంటుంది. కానీ తెలిసిన వారు, తెలియని వాళ్లకు చెప్పరు. అదే మన ఖర్మ...
ఇలా ఎందుకు చేస్తున్నారు, అంటే... 
ఏమో నాకు తెలియదు మా తాత ఇలాగే చేసాడు నేను ఇలాగే చేస్తున్నాను 
కానీ.. ఎందుకు చేస్తున్నానో తెలియదు.

      దయచేసి భారత ఆచార, సాంప్రదాయాల గురించి తక్కువ అంచనా వేయకండి. అందులో నిగూఢ అర్థం దాగి ఉంటుంది.
--laxman alle

10. ప్రశ్న: పొగ కళ్లలోకి వెళ్లినపుడు కళ్లు మండుతాయి. ఎందుకని?

జవాబు: పాక్షికంగా మండిన ఇంధనం వల్లనే పొగ వస్తుంది. 'నిప్పు లేనిదే పొగరాదు' అన్న సామెత సబబే అయినా నిప్పున్నంత మాత్రాన పొగ రావాల్సిన అగత్యం లేదు. నిప్పులకు సరిపడినంత ఆక్సిజన్‌ దొరికితే పొగ లేకుండానే నిప్పులు మండగలవు.

పచ్చిగా ఉన్న వంట చెరకు, తడిగా ఉండే బొగ్గులు, మలినగ్రస్తమైన తారు తదితర పెట్రోలియం ఇంధనాలు, ప్లాస్టిక్కులు, రబ్బరులు, కిరోసిన్‌ దీపాలు, గాలి సరిగా సరఫరా కాని కిరోసిన్‌ పొయ్యిలు, సిగరెట్లు, బీడీలు పొగల్ని బాగా ఇస్తాయి. ఆయా మండే పదార్థాల్లో ఉన్న రసాయనిక సంఘటనాన్ని బట్టి వచ్చే పొగలో ఉన్న పదార్థాల సైజు ఆధారపడుతుంది. మండే పదార్థాలు ఏమైనా వాటిలో పొగలో సాధారణంగా తేలికపాటి కర్బన రేణువులు, నత్రికామ్ల బిందువులు ఉంటాయి. ఎందుకంటే ఆక్సిజన్‌ సరిపడా అందకపోతే ఇంధనంలో ఉన్న కర్బన పరమాణువులన్నీ కార్బన్‌డయాక్సైడుగా మారవు.

పొగ తెల్లగా ఉండటానికి ప్రధాన కారణం కర్బనరేణువులే.కర్ర, సిగరెట్టు వంటి ఇంధనాలలో డీఎన్‌ఏ, ఆర్‌ఎన్‌ఏ ఉంటుంది. ఇందులో ఉన్న నత్రజని సమ్మేళనాలు మండినపుడు వెలువడే నైట్రిక్‌ ఆక్సైడ్‌, హైడ్రోజన్‌ భాగం మండగా ఏర్పడే నీటి బిందువులతో కలిసి నత్రికామ్లము, నైట్రస్‌ ఆమ్లం ఏర్పడుతాయి. కర్బన రేణువుల మీద పాక్షికంగా జతకూడని ఎలక్ట్రాన్లు ఉంటాయి. వీటికి చర్యాశీలత చాలా ఎక్కువ. ఇటువంటి చర్యాశీలత అధికంగా ఉన్న కర్బన రేణువులు, సహజంగానే అవాంఛనీయమైన ఆమ్ల బిందువులు ఉన్న పొగ మన కళ్లను చేరినపుడు కంటి పొరల్లో ఉన్న జీవ కణాల్ని వాటి కార్యకలాపాల్ని చెదరగొట్టడానికి ప్రయత్నిస్తాయి. ఈ అవాంఛనీయమైన రసాయనిక ప్రేరణలే నొప్పిగా, మంటగా మన మెదడు భావించి వెంటనే కన్నీటి గ్రంథుల్ని ప్రేరేపించి కన్నీళ్ల ధారలో మలినాల్ని, పొగలోని రసాయనాల్ని కడిగేయడానికి ప్రయత్నించడం వల్లే మనకు ఆ సమయంలో నీళ్లు కూడా కారుతుంటాయి. అవే ముక్కు ద్వారా కూడా వస్తాయి.
 --laxman alle     

11. చేతి వేళ్ల గోళ్లపై తెల్లని అర్ధ చంద్రాకారాలు ఉంటాయి. అవి ఏమిటి?


జవాబు: చేతివైనా, కాలివైనా గోళ్లు అనేక పొరలతో కూడిన దృఢమైన కణాలతో కూడి ఉంటాయి. గోరులోని పైభాగం గట్టిగా, ఒక మిల్లీమీటరు కన్నా తక్కువ మందంగా ఉండి కొంత పారదర్శకంగా ఉంటుంది. అందువల్ల ఆ ప్రాంతం కింద శరీర భాగం రక్తంతో కూడుకుని ఉండడంతో గులాబి రంగులో కనిపిస్తుంది. ప్రతి గోరు దిగువన అర్ధచంద్రాకారంలో కాంతి నిరోధకం (opaque)గా ఉండే తెల్లని ప్రదేశం ఉంటుంది. ఇది గోరుమూలం. గోరు పెరుగుదలకు కావలసిన కణాలను నిరంతరం ఉత్పన్నం చేసే ఈ భాగాన్ని 'లూన్యులా'(Lunula)అంటారు. కొత్తగా ఇక్కడ ఏర్పడిన కణాలు గోరు ముందు భాగానికి చొచ్చుకుపోతూ, ఆ ప్రక్రియలో జీవాన్ని కోల్పోతూ ఉంటాయి. వీటిలో ఉండే 'కెరాటిన్(Keratin)' అనే పదార్థం వల్ల గట్టి పడుతూ చివరకు పారదర్శకంగా మారతాయి. చేతి వేళ్ల గోళ్లు వారానికి ఒక మిల్లీమీటరు వంతున పెరుగుతాయి. చేతి వేళ్ల గోళ్లపై ఉండే తెల్లని అర్ధచంద్రాకారాలు(Lunulae) పెద్దవిగా ఉంటే, మరి కొందరికి చిన్నవిగా ఉంటాయి. కొందరి వేళ్లలో ఇవి కనబడకపోవడానికి, ఈ లాన్యులాలను వేళ్లపై ఉండే చర్మం కప్పివేయడమే కారణం. ఇవి తెల్ల రంగులో కాకుండా నీలిరంగులోకి మారుతున్నాయంటే ఆ వ్యక్తి దేహంలో రక్తప్రసరణ సక్రమంగా లేక వీటికి తగినంత ఆక్సిజన్‌ లభించడం లేదని భావిస్తారు. రంగులో ఈ మార్పు హృదయ సంబంధిత లోపాలకు సూచనగా వైద్యులు భావిస్తారు.  

12.🌳సబ్బుకు, వైరస్‌కు వైరమెందుకు


1. కరోనా వైరస్‌  పైపొర కొవ్వులు, ఇతర ప్రొటీన్లతో తయారై ఉంటుంది. మధ్యమధ్యలో కొన్ని ప్రొటీన్లు బయటకు పొడుచుకు వచ్చి ఉంటాయి. వీటిని స్పైక్‌ ప్రొటీన్లు అంటారు. 
స్పైక్‌ ప్రొటీన్‌: వైరస్‌ లోపలికి ప్రవేశించేందుకు కారణమవుతుంది. ఇది కొవ్వులు, ఇతర ప్రొటీన్లతో కూడిన పై పొర.

2. సబ్బు అణువులు హైబ్రిడ్‌ నిర్మాణం కలిగి ఉంటాయి. తల భాగానికి నీటితో అతుక్కుపోయే గుణం ఉంటే, తోక భాగం నీటిని వికర్షిస్తూంటుంది.
హైడ్రోఫిలిక్‌ తల: నీటితో బంధం ఏర్పరచుకుంటుంది.
హైడ్రోఫోబిక్‌ తోక: నీటితో కాకుండా, నూనెలు, కొవ్వులతో బంధం ఏర్పరచుకుంటుంది.

3. చేతులు కడుక్కునే క్రమంలో సబ్బు అణువుల్లోని తోకలు వైరస్‌ పైపొర వైపు ఆకర్షితమవుతాయి. సూదుల్లాంటి నిర్మాణం ఉండటం వల్ల కొవ్వులతో తయారైన పై పొరకు కన్నాలు పడతాయి. ఫలితంగా వైరస్‌ లోపల ఉండే ఆర్‌ఎన్‌ఏ జన్యుపదార్థం బయటకు వస్తుంది. వ్యర్థాలతోపాటు వైరస్‌ తాలూకు ముక్కలు మిసిల్లే అని పిలిచే చిన్నచిన్న బుడగల్లా మారిపోతాయి.ఆవిధంగా వైరస్ కనమరుగవుతుంది.


13.పక్షులకు దారెలా గుర్తుంటుందబ్బా?
Magnetoreception?Discuss.

ప్రశ్న:  వలస పక్షులకు దారి ఎలా గుర్తుంటుంది?

- పక్షులు రాత్రి గూళ్లలో నిద్రించి పొద్దున్నే ఆహారం కోసం వెళ్లి తిరిగి గూటికి వస్తాయి. అలాగే కొన్ని రుతువుల ఆధారంగా దేశాలు, సముద్రాలు, ఎడారులు దాటుకుని వలసలు వెళతాయి. నెలల తర్వాత తిరిగి స్వస్థలానికి వస్తాయి. ఇవిలా దారిని గుర్తించేందుకు ఒకే విధమైన యంత్రాంగం ఉంది. పగలయితే సూర్యుడి కిరణాల దిశను బట్టి, రాత్రి పక్షులయితే చంద్రుని స్థానాన్ని బట్టి కొంత మేరకు తమ గూటి స్థానాన్ని కనుగొంటాయి. అలాగే వీటికి ఇంకో విధానమూ ఉంది. భూమికున్న అయస్కాంత బల రేఖలను మెదడులోని ప్రత్యేక జీవ రసాయనిక చర్యలతో సంధానం చేసుకోవడం. ఈ మధ్యనే రుజువైనది ఏమిటంటే.. మెదడు ఉన్న అన్ని జీవుల్లోనూ తాత్కాలికంగా గ్రిడ్‌, స్థాన కణాలు ఏర్పడుతుంటాయి. ఇవి పక్షులు ప్రయాణించే దారిలో ఉన్న పరిసరాలు, మైలురాళ్ల ఆధారంగా పనిచేస్తాయి. వీటి ఆధారంగా మనం సెల్‌ఫోన్లో జీపీయస్‌ విధానాన్ని వాడుతున్నట్లే పక్షులు స్థావరాన్ని కనుగొంటాయి. మధ్యలో ఎక్కడా నీరు, ఆహారం తీసుకోకుండా మూడు వేల నుంచి 11 వేల కిలోమీటర్ల వరకూ ప్రయాణించే వలస పక్షుల జాతులూ ఉన్నాయి


14.ప్రశ్న: పాలకూర, టమాటా కలిపి వండితే కిడ్నీల్లో రాళ్లు ఏర్పడతాయంటారు, నిజమేనా?

జవాబు: పాలకూర, టమాటా కలిపి వండుకుని తింటే చాలు రాళ్లు ఏర్పడతాయనేంత తీవ్ర స్థాయిలో దీన్ని నమ్మక్కర్లేదు. అయితే ఇలా చెప్పడానికి కొంత వరకూ కారణం కూడా లేకపోలేదు. పాలకూరతో పాటు ఏ కూరలోనైనా, నీళ్లలో అయినా కాల్షియం, మెగ్నీషియం లవణాలుంటాయి. టమాట, చింతపండు వంటి వాటి రసాల్లో టార్టారిక్‌, ఆక్టాలిక్‌ ఆమ్ల లవణాలు ఉంటాయి. కాల్షియం, మెగ్నీషియం అయాన్లు, టార్టరేట్‌ లేదా ఆక్సలేట్‌ అయాన్లు కలిసినప్పుడు వాటి గాఢత ఎక్కువ మోతాదులో ఉంటే అవి కాల్షియం టార్టరేట్‌ లేదా కాల్షియం ఆక్సిలేట్‌గా అవక్షేపం (precipitate) అవుతాయి. వీటి ద్రావణీయత (solubility) తక్కువ. అయితే కిడ్నీలు వడబోయలేనంత అధికమోతాదులో ఈ లవణాలను కూరగాయల్లో ఉండవు. కాబట్టి పరిమిత స్థాయిలో వాడితే ప్రమాదం లేదు